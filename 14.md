# আরেক ফাল্গুন

সেদিনও ছিলো ফাগুন।  
ফাল্গুনের দুপুর।  
শরীর জোড়ানো শীতল বাতাস,  
কৃষ্ণচূড়ার শাখে আগুনের আভা ছিলো।  
আগুন ছিলো, মনে।  
শত মানুষের অন্তরে দাও দাও জ্বলছিলো আগুন।

মুখের ভাষা কেড়ে নিতে দিতে চায়নি ওরা,  
রুদ্ধ হতে দিতে চায়নি কণ্ঠনালী।  
ওরা বাঘের জাতি, পিছু হটতে শিখেনি।

অন্তরে আগুন নিয়ে, জড়ো হয় মুষ্টিবদ্ধ হাতগুলো  
কালো পিচঢালা রাস্তার পিঠে।

মুষ্টিবদ্ধ হাতগুলো আকাশ পানে উঁচিয়ে উঠলো  
অন্তরের আগুন লাভার মতো মুখের ভাষা হয়ে নিঃসৃত হতে থাকলো।

হঠাৎ কানফাটা শব্দ; কয়েকটা- অনেকটা।  
আকাশ পানে উঁচিয়ে থাকা হাত নেতিয়ে পড়লো,  
কৃষ্ণচূড়ার লাল আভা কালো পিচে গড়িয়ে গেলো।  
ভাষার দাবীতে সোচ্চার কন্ঠস্বর ভাষাহীন হয়ে গেলো,  
স্তব্ধ হয়ে গেলো চিরতরে...  
অথবা --  
তাদের মুখের ভাষা ছড়িয়ে দিয়ে গেলো  
আমাদের মাঝে যুগ-যুগান্তরে।।

----------------------------------  
২১ ফেব্রুয়ারি ২০১৮

