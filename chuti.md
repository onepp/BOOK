# ছুটির নিবেদন

আজ আরেকটি বৈশাখ;  
আরো এক বিয়োগ,  
অজানা সর্বমোট থেকে বিয়োগ ছাব্বিশ।

ঘন্টা বাজাও সিস্টার!   
ঘন্টা বাজাও মনির ভাই!  
ঘন্টা বাজাও!!  
স্কুলের সেই ঢংঢং ঘন্টাটা।  
পেতলের তৈরি সেই পেটমোটা ঘন্টা,  
কাঠের হাতুড়ি দিয়ে বাজাও সেই ছুটির ঘন্টা।

আমি ছুটি চাই মনির ভাই, আমি ছুটি চাই।  
এই যান্ত্রিকতা থেকে, এই কলুষতা থেকে  
এই ভাবলেশহীন অস্থির সময় থেকে,  
এই জানোয়ারদের হর্ষ ধ্বনি - স্পর্শ যাতনা থেকে।  
আ-র ভাল্লাগেনা।  
আমি ছুটি চাই। ঘন্টা বাজাও মনির ভাই  
ঘন্টা বাজাও!  
এক ঘন্টা - দু-ঘন্টা করে নয়  
একেবারে ছুটির ঘন্টা।

ঢং ঢং ঢং, ঢং ঢং ঢং ঢং...।।

  
২৩ বৈশাখ ১৪২০

